VERSIONE 3 – REQUISITI FUNZIONALI

La terza versione dell’applicazione, in aggiunta alle funzionalità delle due versioni
precedenti, consente al fruitore di scegliere una PN fra quelle salvate in forma persistente
dal configuratore e simulare una o più evoluzioni della stessa. 
All’inizio della simulazione la marcatura corrente è quella iniziale. 
La simulazione procede iterativamente, raggiungendo a ogni iterazione una nuova marcatura, attraverso lo scatto
di una delle transizioni abilitate data la marcatura corrente. 
La marcatura raggiunta (che, incidentalmente, può coincidere con quella corrente) diventa quella corrente, e così via
finché il fruitore non ponga fine alla simulazione o non si sia raggiunta una marcatura
che denoti un blocco critico della PN.
Più in dettaglio, a ogni iterazione della simulazione, data la marcatura corrente, si
possono verificare tre casi:

1) non esiste alcuna transizione abilitata: l’applicazione evidenzia la situazione di
blocco critico e termina la simulazione;

2) esiste una sola transizione abilitata: l’applicazione visualizza tale transizione nonché
la marcatura prossima raggiunta attraverso lo scatto della stessa;

3) esistono più transizioni abilitate: l’applicazione le mostra, chiede al fruitore di
selezionarne una e visualizza la marcatura prossima raggiunta attraverso lo scatto
della stessa.

Al termine dell’iterazione condotta secondo i casi 2 e 3, l’applicazione chiede al fruitore
se intende o meno continuare la simulazione, ne acquisisce la risposta e agisce di
conseguenza.